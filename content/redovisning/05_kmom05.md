---
---
Redovisning kmom05
=========================

Äntligen färdig! Själva övningen denna vecka gick bra att beta sig igenom, problemen har främst varit med allt innan och efter övningen, dvs att koppla upp sig mot studentserverns databas, få rätt MySQL att snurra och sen såklart att implementera övningen i ramverket. Övningen var omfattande men kändes inte alls överflödig utan pedagogisk och bra! Koden gav en bra bas för uppgiften men det var ändå ett större projekt än jag förutsåg att få allting att fungera i ramverket.

Inledningsvis hade jag bekymmer med olika MySQL-versioner som krockade vilket tog ett tag att inse pga snålt felmeddelande, och när jag väl styrt om till XAMPPs var användartrubbel i terminalklienten näst på tur. Det löste sig när jag loggade in med förbestämd host och port.

Jag tyckte det var rätt svårt att föra över koden till ramverket, det tog mig ett tag att förstå samspel, sökvägar, databasmodul och routes. Videoserien förstod jag snart hade ett par år på nacken och jag tänkte att det nog är klokast att göra en Controller av det hela. Själva SQL-kodandet gick bra och är ju bekant, men sökvägar, hur get/post fungerade och att ramverket hade vissa krav på metodnamn i controllern tog en stund att förstå. Nu fungerar det förhoppningsvis, och jag är nöjd även om det givetvis finns tusen saker att förbättra!

Det känns givande att öva på att använda redan skriven kod och anpassa sig efter den, likt databasmodulen i Anax, jag tycker den gick bra att jobba mot och dokumentationen på Github var tydlig. När man väl bekantat sig på moduler som dessa känns de nyttiga att kunna använda. Jag gick dock inte utanför övningens omfattning utan gjorde bara basfunktionaliteten, det slukade tillräckligt mycket tid bara det. Jag fokuserade mest på att få saker att ens fungera och hann inte finslipa, men det finns ett par saker jag kunnat förbättra. T.ex. borde jag kunna effektivisera koden för create, update och delete istället för att ha tre olika metoder som ser ungefär likadana ut, och ändra/förtydliga lite namn på både template-filer och metoder… Designbiten hade också varit rolig att få pilla med lite mer; användarvänligheten är förhoppningsvis godkänd t.ex. med att all ändring i databasen sker i samma view och att jag har en tydlig meny, men det är klart att det finns utrymme för att bättra på designen.

Min TIL är databasmodulen och att jobba mot en databas på studentservern. Jag har också lärt mig väldigt mycket av alla tusen felmeddelanden som förhoppningsvis inte tar lika lång tid att lösa nästa gång.
